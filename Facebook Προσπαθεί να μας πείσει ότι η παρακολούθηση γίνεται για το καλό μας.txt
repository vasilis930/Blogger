Πριν από περίπου ένα μήνα είδαμε αναλυτικά για ποιους λόγους έχει ξεσπάσει η μεγάλη κόντρα μεταξύ Facebook και Apple, 
η οποία πάντως δεν έχει μεταφερθεί ακόμα στις δικαστικές αίθουσες. Δεν αποκλείεται η νομική ομάδα της Facebook να καθυστερεί 
με σκοπό να προετοιμάσει όσο το δυνατόν καλύτερα την αγωγή της, αλλά στο μεταξύ η εταιρεία δεν κάθεται με σταυρωμένα τα χέρια.

Αυτή τη φορά απευθύνεται σε όλους τους χρήστες των εφαρμογών της με ένα video-διαφήμιση που ουσιαστικά προσπαθεί να τους πείσει 
ότι η παρακολούθηση της online δραστηριότητας τους και το σερβίρισμα στοχευμένων διαφημίσεων γίνεται πραγματικά για το καλό τους. 
Η Facebook βάζει στο παιχνίδι ιδιοκτήτες μικρών επιχειρήσεων που βασίζονται στις στοχευμένες - προσωποποιημένες διαφημίσεις για να
 κερδίσουν την απαιτούμενη προβολή και τονίζει ότι χωρίς αυτές θα δυσκολευτούν πολύ να ανταγωνιστούν τους μεγάλους παίκτες και να επιβιώσουν.

Κάθε επιχείρηση ξεκινά με μια ιδέα και η δυνατότητα να μοιραστείς αυτήν την ιδέα μέσα από στοχευμένες διαφημίσεις, αποτελεί πολύ σημαντικό παράγοντα 
ειδικά για τις μικρές επιχειρήσεις. Οι στοχευμένες διαφημίσεις έχουν καταστήσει εφικτή τη δημιουργία μιας οικονομικής διαφημιστικής καμπάνιας για τις
 μικρές επιχειρήσεις και ταυτόχρονα βοηθούν τους χρήστες να ανακαλύψουν προϊόντα και υπηρεσίες που ενδεχομένως δεν θα μπορούσαν να το κάνουν διαφορετικά. 
Περιορίζοντας την εμφάνιση των στοχευμένων διαφημίσεων περιορίζονται παράλληλα και τα όρια ανάπτυξη των μικρών επιχειρήσεων.

Για να είμαστε δίκαιοι, δεν είναι παράλογη η εξήγηση της Facebook. Οι περισσότεροι από εμάς πιθανότατα έχουμε όντως ανακαλύψει πράγματα μέσω των στοχευμένων 
διαφημίσεων που βασίζονται στο ιστορικό περιήγησης. Την ίδια στιγμή, ωστόσο, έχει καταντήσει πολύ κουραστικό να βλέπεις τα ίδια και τα ίδια σε βαθμό πλύσης
 εγκεφάλου επειδή κάποτε αναζήτησες κάτι.